---
title: "De divinatione per somnum"
subtitle: |
	An Open Greek and Latin Edition \ 
author: "Aristotle"
header-includes: | 
	\usepackage{fancyhdr}
	\pagestyle{fancy}
	\fancyhead[CO,CE]{}
	\fancyfoot[CO,CE]{OGL Edition, CC-BY-SA 4.0}
	\fancyfoot[LE,RO]{\thepage}
thanks: "This work has been produced by the Open Greek and Latin project through the help of volunteers. See contributions for details."
...

# Contributions


### Keyboarding

Digital Divide Data  
  
### Markdown and PDF Production

This version was produced by [TEItoCEX](https://github.com/ThomasK81/TEItoCEX) written by Thomas Koentges.

# De divinatione per somnum

### Chapter 1

<head>ΠΕΡΙ ΕΝΥΠΝΙΩΝ ΚΑΙ ΤΗΣ ΚΑΘ’ ΥΠΝΟΝ ΜΑΝΤΙΚΗΣ.</head>
					<p>Περὶ δὲ τῆς μαντικῆς τῆς ἐν τοῖς ὕπνοις γινομένης καὶ <lb/>λεγομένης συμβαίνειν ἀπὸ τῶν
						ἐνυπνίων, οὔτε καταφρονῆσαι <lb/>ῥᾴδιον οὔτε πεισθῆναι. Τὸ μὲν γὰρ πάντας ἢ πολλοὺς
						<lb/>ὑπολαμβάνειν ἔχειν τι σημειῶδες τὰ ἐνύπνια παρέχεται <lb/>πίστιν ὡς ἐξ ἐμπειρίας
						λεγόμενον, καὶ τὸ περὶ ἐνίων εἶναι <lb/>τὴν μαντικὴν ἐν τοῖς ἐνυπνίοις οὐκ ἄπιστον· ἔχει
						γάρ τινα <lb/>λόγον, διὸ καὶ περὶ τῶν ἄλλων ἐνυπνίων ὁμοίως ἄν τις οἰηθείη. <lb/>Τὸ δὲ
						μηδεμίαν αἰτίαν εὔλογον ὁρᾶν, καθ’ ἣν ἂν <lb/>γίνοιτο, τοῦτο διαπιστεῖν ποιεῖ· τό τε γὰρ
						θεὸν εἶναι τὸν <lb/>πέμποντα, πρὸς τῇ ἄλλῃ ἀλογίᾳ, καὶ τὸ μὴ τοῖς βελτίστοις <lb/>καὶ
						φρονιμωτάτοις ἀλλὰ τοῖς τυχοῦσι πέμπειν ἄτοπον. <pb n="310"/> Ἀφαιρεθείσης δὲ τῆς ἀπὸ
						τοῦ θεοῦ αἰτίας οὐδεμία τῶν <lb/>ἄλλων εὔλογος εἶναι φαίνεται αἰτία· τὸ γὰρ περὶ τῶν
						<lb/>ἐφ’ Ἡρακλείαις στήλαις ἢ τῶν ἐν Βορυσθένει προορᾶν <lb/>τινάς, ὑπὲρ τὴν ἡμετέραν
						εἶναι δόξειεν ἂν σύνεσιν εὑρεῖν <lb/>τούτων τὴν ἀρχήν. Ἀνάγκη δ’ οὖν τὰ ἐνύπνια ἢ αἴτια
						<lb/>εἶναι ἢ σημεῖα τῶν γιγνομένων ἢ συμπτώματα, ἢ πάντα ἢ <lb/>ἔνια τούτων ἢ ἓν μόνον.
						Λέγω δ’ αἴτιον μὲν οἷον τὴν <lb/>σελήνην τοῦ ἐκλείπειν τὸν ἥλιον καὶ τὸν κόπον τοῦ
						πυρετοῦ, <lb/>σημεῖον δὲ τῆς ἐκλείψεως τὸ τὸν ἀστέρα εἰσελθεῖν, τὴν <lb/>δὲ τραχύτητα
						τῆς γλώττης τοῦ πυρέττειν, σύμπτωμα δὲ <lb/>τὸ βαδίζοντος ἐκλείπειν τὸν ἥλιον· οὔτε γὰρ
						σημεῖον τοῦ <lb/>ἐκλείπειν τοῦτ’ ἐστὶν οὔτ’ αἴτιον, οὔθ’ ἡ ἔκλειψις τοῦ βαδίζειν.
						<lb/>Διὸ τῶν συμπτωμάτων οὐδὲν οὔτ’ ἀεὶ γίνεται οὔθ’ <lb/>ὡς ἐπὶ τὸ πολύ. Ἆρ’ οὖν ἐστὶ
						τῶν ἐνυπνίων τὰ μὲν αἴτια, <lb/>τὰ δὲ σημεῖα, οἷον τῶν περὶ τὸ σῶμα συμβαινόντων;
						<lb/>Λέγουσι γοῦν καὶ τῶν ἰατρῶν οἱ χαρίεντες ὅτι δεῖ σφόδρα <lb/>προσέχειν τοῖς
						ἐνυπνίοις· εὔλογον δ’ οὕτως ὑπολαβεῖν καὶ <lb/>τοῖς μὴ τεχνίταις μέν, σκοπουμένοις δέ τι
						καὶ φιλοσοφοῦσιν. <lb/>Αἱ γὰρ μεθ’ ἡμέραν γινόμεναι κινήσεις, ἂν μὴ <lb/>σφόδρα μεγάλαι
						ὦσι καὶ ἰσχυραί, λανθάνουσι παρὰ μείζους <lb/>τὰς ἐγρηγορικὰς κινήσεις. Ἐν δὲ τῷ
						καθεύδειν τοὐναντίον· <lb/>καὶ γὰρ αἱ μικραὶ μεγάλαι δοκοῦσιν εἶναι. Δῆλον δ’ <lb/>ἐπὶ
						τῶν συμβαινόντων κατὰ τοὺς ὕπνους πολλάκις· οἴονται <lb/>γὰρ κεραυνοῦσθαι καὶ βροντᾶσθαι
						μικρῶν ἤχων ἐν τοῖς ὠσὶ <lb/>γινομένων, καὶ μέλιτος καὶ γλυκέων χυμῶν ἀπολαύειν
						ἀκαριαίου <lb/>φλέγματος καταρρέοντος, καὶ βαδίζειν διὰ πυρὸς <lb/>καὶ θερμαίνεσθαι
						σφόδρα μικρᾶς θερμασίας περί τινα μέρη <pb n="311"/> γιγνομένης. Ἐπεγειρομένοις δὲ ταῦτα
						φανερὰ τοῦτον <lb/>ἔχοντα τὸν τρόπον. Ὥστ’ ἐπεὶ μικραὶ πάντων αἱ ἀρχαί, <lb/>δῆλον ὅτι
						καὶ τῶν νόσων καὶ τῶν ἄλλων παθημάτων τῶν ἐν <lb/>τοῖς σώμασι μελλόντων γίνεσθαι.
						Φανερὸν οὖν ὅτι ταῦτα <lb/>ἀναγκαῖον ἐν τοῖς ὕπνοις εἶναι καταφανῆ μᾶλλον ἢ ἐν τῷ
						<lb/>ἐγρηγορέναι. Ἀλλὰ μὴν καὶ ἔνιά γε τῶν καθ’ ὕπνον φαντασμάτων <lb/>αἴτια εἶναι τῶν
						οἰκείων ἑκάστῳ πράξεων οὐκ <lb/>ἄλογον· ὥσπερ γὰρ μέλλοντες πράττειν καὶ ἐν ταῖς
						<lb/>πράξεσιν ὄντες ἢ πεπραχότες πολλάκις εὐθυονειρίᾳ τούτοις <lb/>σύνεσμεν καὶ
						πράττομεν (αἴτιον δ’ ὅτι προωδοποιημένη <lb/>τυγχάνει ἡ κίνησις ἀπὸ τῶν μεθ’ ἡμέραν
						ἀρχῶν), οὕτω πάλιν <lb/>ἀναγκαῖον καὶ τὰς καθ’ ὕπνον κινήσεις πολλάκις ἀρχὴν <lb/>εἶναι
						τῶν μεθ’ ἡμέραν πράξεων διὰ τὸ προωδοποιῆσθαι <lb/>πάλιν καὶ τούτων τὴν διάνοιαν ἐν τοῖς
						φαντάσμασι τοῖς <lb/>νυκτερινοῖς. Οὕτω μὲν οὖν ἐνδέχεται τῶν ἐνυπνίων ἔνια <lb/>καὶ
						σημεῖα καὶ αἴτια εἶναι. Τὰ δὲ πολλὰ συμπτώμασιν <lb/>ἔοικε, μάλιστα δὲ τά τε ὑπερβατὰ
						πάντα καὶ ὧν μὴ ἐν <lb/>αὐτοῖς ἡ ἀρχὴ ἀλλὰ περὶ ναυμαχίας καὶ τῶν πόρρω συμβαινόντων
						<lb/>ἐστίν· περὶ γὰρ τούτων τὸν αὐτὸν τρόπον ἔχειν <lb/>εἰκὸς οἷον ὅταν μεμνημένῳ τινὶ
						περί τινος τύχῃ τοῦτο <lb/>γινόμενον· τί γὰρ κωλύει καὶ ἐν τοῖς ὕπνοις οὕτως; Μᾶλλον
						<lb/>δ’ εἰκὸς πολλὰ τοιαῦτα συμβαίνειν. Ὥσπερ οὖν οὐδὲ <lb/>τὸ μνησθῆναι περὶ τοῦδε
						σημεῖον οὐδ’ αἴτιον τοῦ παραγενέσθαι <lb/>αὐτόν, οὕτως οὐδ’ ἐκεῖ τοῦ ἀποβῆναι τὸ
						ἐνύπνιον τῷ <pb n="312"/> ἰδόντι οὔτε σημεῖον οὔτ’ αἴτιον, ἀλλὰ σύμπτωμα. Διὸ καὶ
						<lb/>πολλὰ τῶν ἐνυπνίων οὐκ ἀποβαίνει· τὰ γὰρ συμπτώματα <lb/>οὔτ’ ἀεὶ οὔθ’ ὡς ἐπὶ τὸ
						πολὺ γίνεται. </p>


### Chapter 2

<p>Ὅλως δ’ ἐπεὶ καὶ τῶν ἄλλων ζῴων ὀνειρώττει τινά, <lb/>θεόπεμπτα μὲν οὐκ ἂν εἴη τὰ
						ἐνύπνια, οὐδὲ γέγονε τούτου <lb/>χάριν, δαιμόνια μέντοι· ἡ γὰρ φύσις δαιμονία, ἀλλ’ οὐ
						<lb/>θεία. Σημεῖον δέ· πάνυ γὰρ εὐτελεῖς ἄνθρωποι προορατικοί <lb/>εἰσι καὶ εὐθυόνειροι,
						ὡς οὐ θεοῦ πέμποντος, ἀλλ’ ὅσων <lb/>ὥσπερ ἂν εἰ λάλος ἡ φύσις ἐστὶ καὶ μελαγχολική,
						παντοδαπὰς <lb/>ὄψεις ὁρῶσιν· διὰ γὰρ τὸ πολλὰ καὶ παντοδαπὰ <lb/>κινεῖσθαι
						ἐπιτυγχάνουσιν ὁμοίοις θεωρήμασιν, ἐπιτυχεῖς <lb/>ὄντες ἐν τούτοις ὥσπερ ἔνιοι ἄρτια
						μερίζοντες· ὥσπερ <lb/>γὰρ καὶ λέγεται</p>
					<l>ἂν πολλὰ βάλλῃς, ἄλλοτ’ ἀλλοῖον βαλεῖς,</l>
					<p>καὶ ἐπὶ τούτων τοῦτο συμβαίνει. Ὅτι δ’ οὐκ ἀποβαίνει <lb/>πολλὰ τῶν ἐνυπνίων, οὐδὲν
						ἄτοπον· οὐδὲ γὰρ τῶν ἐν τοῖς <lb/>σώμασι σημείων καὶ τῶν οὐρανίων, οἷον τὰ τῶν ὑδάτων
						καὶ <lb/>τὰ τῶν πνευμάτων· ἂν γὰρ ἄλλη κυριωτέρα ταύτης συμβῇ <lb/>κίνησις, ἀφ’ ἧς
						μελλούσης ἐγένετο τὸ σημεῖον, οὐ γίνεται. <lb/>Καὶ πολλὰ βουλευθέντα καλῶς τῶν πραχθῆναι
						δεόντων διελύθη <lb/>δι’ ἄλλας κυριωτέρας ἀρχάς. Ὅλως γὰρ οὐ πᾶν γίνεται <lb/>τὸ
						μελλῆσαν, οὐδὲ ταὐτὸ τὸ ἐσόμενον καὶ τὸ μέλλον· <lb/>ἀλλ’ ὅμως ἀρχάς τε λεκτέον εἶναι,
						ἀφ’ ὧν οὐκ ἐπετελέσθη, <lb/>καὶ σημεῖα πέφυκε ταῦτα τινῶν οὐ γενομένων. Περὶ <lb/>δὲ τῶν
						μὴ τοιαύτας ἐχόντων ἀρχὰς ἐνυπνίων οἵας εἴπομεν, <pb n="313"/> ἀλλ’ ὑπερορίας ἢ τοῖς
						χρόνοις ἢ τοῖς τόποις ἢ τοῖς μεγέθεσιν, <lb/>ἢ τούτων μὲν μηδέν, μὴ μέντοι γε ἐν αὑτοῖς
						ἐχόντων <lb/>τὰς ἀρχὰς τῶν ἰδόντων τὸ ἐνύπνιον, εἰ μὴ γίνεται τὸ <lb/>προορᾶν ἀπὸ
						συμπτώματος, τοιόνδ’ ἂν εἴη μᾶλλον ἢ <lb/>ὥσπερ λέγει Δημόκριτος εἴδωλα καὶ ἀπορροὰς
						αἰτιώμενος. <lb/>Ὥσπερ γὰρ ὅταν κινήσῃ τι τὸ ὕδωρ ἢ τὸν ἀέρα, τοῦθ’ <lb/>ἕτερον ἐκίνησε,
						καὶ παυσαμένου ἐκείνου συμβαίνει τὴν <lb/>τοιαύτην κίνησιν προϊέναι μέχρι τινός, τοῦ
						κινήσαντος οὐ <lb/>παρόντος, οὕτως οὐδὲν κωλύει κίνησίν τινα καὶ αἴσθησιν
						<lb/>ἀφικνεῖσθαι πρὸς τὰς ψυχὰς τὰς ἐνυπνιαζούσας, ἀφ’ ὧν <lb/>ἐκεῖνος τὰ εἴδωλα ποιεῖ
						καὶ τὰς ἀπορροίας, καὶ ὅπῃ δὴ <lb/>ἔτυχεν ἀφικνουμένας μᾶλλον αἰσθητὰς εἶναι νύκτωρ διὰ
						τὸ <lb/>μεθ’ ἡμέραν φερομένας διαλύεσθαι μᾶλλον (ἀταραχωδέστερος <lb/>γὰρ ὁ ἀὴρ τῆς
						νυκτὸς διὰ τὸ νηνεμωτέρας εἶναι τὰς <lb/>νύκτας), καὶ ἐν τῷ σώματι ποιεῖν αἴσθησιν διὰ
						τὸν ὕπνον, <lb/>διὰ τὸ καὶ τῶν μικρῶν κινήσεων τῶν ἐντὸς αἰσθάνεσθαι <lb/>καθεύδοντας
						μᾶλλον ἢ ἐγρηγορότας. Αὗται δ’ αἱ κινήσεις <lb/>φαντάσματα ποιοῦσιν, ἐξ ὧν προορῶσι τὰ
						μέλλοντα περὶ <lb/>τῶν τοιούτων. Καὶ διὰ ταῦτα συμβαίνει τὸ πάθος τοῦτο <lb/>τοῖς
						τυχοῦσι καὶ οὐ τοῖς φρονιμωτάτοις. Μεθ’ ἡμέραν τε <lb/>γὰρ ἐγίνετ’ ἂν καὶ τοῖς σοφοῖς,
						εἰ θεὸς ἦν ὁ πέμπων· οὕτω <lb/>δ’ εἰκὸς τοὺς τυχόντας προορᾶν· ἡ γὰρ διάνοια τῶν
						τοιούτων <lb/>οὐ φροντιστικὴ ἀλλ’ ὥσπερ ἔρημος καὶ κενὴ πάντων, καὶ <lb/>κινηθεῖσα κατὰ
						τὸ κινοῦν ἄγεται. Καὶ τοῦ ἐνίους τῶν <lb/>ἐκστατικῶν προορᾶν αἴτιον ὅτι αἱ οἰκεῖαι
						κινήσεις οὐκ ἐνοχλοῦσιν <lb/>ἀλλ’ ἀπορραπίζονται· τῶν ξενικῶν οὖν μάλιστα <pb n="314"/>
						αἰσθάνονται. Τὸ δέ τινας εὐθυονείρους εἶναι καὶ τὸ τοὺς <lb/>γνωρίμους περὶ τῶν γνωρίμων
						μάλιστα προορᾶν συμβαίνει <lb/>διὰ τὸ μάλιστα τοὺς γνωρίμους ὑπὲρ ἀλλήλων φροντίζειν·
						<lb/>ὥσπερ γὰρ πόρρω ὄντων τάχιστα γνωρίζουσι καὶ αἰσθάνονται, <lb/>οὕτω καὶ τῶν
						κινήσεων· αἱ γὰρ τῶν γνωρίμων γνωριμώτεραι <lb/>κινήσεις. Οἱ δὲ μελαγχολικοὶ διὰ τὸ
						σφόδρα, <lb/>ὥσπερ βάλλοντες πόρρωθεν, εὔστοχοί εἰσιν. Καὶ διὰ τὸ <lb/>μεταβλητικὸν ταχὺ
						τὸ ἐχόμενον φαντάζεται αὐτοῖς· <lb/>ὥσπερ γὰρ τὰ Φιλαιγίδου ποιήματα καὶ οἱ ἐμμανεῖς
						ἐχόμενα <lb/>τοῦ ὁμοίου λέγουσι καὶ διανοοῦνται, οἷον Ἀφροδίτην, <lb/>καὶ οὕτω
						συνείρουσιν εἰς τὸ πρόσω. Ἔτι δὲ διὰ τὴν <lb/>σφοδρότητα οὐκ ἐκκρούεται αὐτῶν ἡ κίνησις
						ὑφ’ ἑτέρας κινήσεως. <lb/>Τεχνικώτατος δ’ ἐστὶ κριτὴς ἐνυπνίων ὅστις δύναται <lb/>τὰς
						ὁμοιότητας θεωρεῖν· τὰς γὰρ εὐθυονειρίας κρίνειν <lb/>παντός ἐστιν. Λέγω δὲ τὰς
						ὁμοιότητας, ὅτι παραπλήσια <lb/>συμβαίνει τὰ φαντάσματα τοῖς ἐν τοῖς ὕδασιν εἰδώλοις,
						<lb/>καθάπερ καὶ πρότερον εἴπομεν. Ἐκεῖ δέ, ἂν πολλὴ γίνηται <lb/>ἡ κίνησις, οὐδὲν ὁμοία
						γίνεται ἡ ἔμφασις καὶ τὰ εἴδωλα <lb/>τοῖς ἀληθινοῖς. Δεινὸς δὴ τὰς ἐμφάσεις κρίνειν εἴη
						ἂν ὁ <lb/>δυνάμενος ταχὺ διαισθάνεσθαι καὶ συνορᾶν τὰ διαπεφορημένα <lb/>καὶ
						διεστραμμένα τῶν εἰδώλων, ὅτι ἐστὶν ἀνθρώπου <lb/>ἢ ἵππου ἢ ὁτουδήποτε. Κἀκεῖ δὴ ὁμοίως
						τι δύναται <lb/>τὸ ἐνύπνιον τοῦτο· ἡ γὰρ κίνησις ἐκκόπτει τὴν εὐθυονειρίαν. <lb/>Τί μὲν
						οὖν ἐστὶν ὕπνος καὶ ἐνύπνιον, καὶ διὰ τίν’ <lb/>αἰτίαν ἑκάτερον αὐτῶν γίνεται, ἔτι δὲ
						περὶ τῆς ἐκ τῶν ἐνυπνίων <lb/>μαντικῆς εἴρηται. </p>

